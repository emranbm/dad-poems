---
title: "گوهر تابنده"
---

از بوالعجبی های این بوم و بر و این ملت یکی هم این است که هر عنصر بیگانه ای را در درون خود استادانه پردازش می کند و به شیوۀ خود می سازد و می پرورد. به یاد آوریم مثلا  مهاجم مغول را که در هیئت غول خونخوار بی شاخ و دمی چون چنگیز پای در این خاک نهاد و پس از چندی از او آدمی چون سلطان محمد خدابنده ساخته شد!  

شاه دراین ملک چو آید برِ ما بنده شود  
طاغی تاتار درین خاک "خدابنده" شود  

بِخرد و عالی گهرم، دانشی و پرهنرم  
خاک سیه در کف من گوهر تابنده شود  

خصم گرم زار کُشد، ور زِبَرِ دار کشد  
دار فرازد سر من، خصم سرافکنده شود!  

ور بزند تیشه مرا، برکند از ریشه مرا  
ریشه ی برکنده ز نو، جوشد و بالنده شود!  

خنده ی تسخر زندم اول و، در آخر سر  
خنده ی او گریه شود گریه ی من خنده شود  

از دل خاکستر من شعله کشد آذر من  
شعله ی من ماند و او دود پراکنده شود!  

آنکه چو ما داشت به بر، جامه ی جاوید هنر  
گو چه غمش گاه اگر، پیرهنی ژنده شود؟   

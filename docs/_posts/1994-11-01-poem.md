---
title: گلایه های طوطیانه
---
1 ـ اگر بخواهی واقعا مترجم باشی، شغلی حساس و مسئولیتی سنگین را پذیرفته ای.  
2 ـ تلاش مخلصانه ات را اذعان دارند، کیفیت بالای کار و تسلطت به زبان را ـ زبانی ـ ارج می نهند. اما برخورداری تو و امتیازهای تو تناسبی با آن ندارد، و تو همچنان در دایرۀ عبث روتین اداری و تنگ چشمی ها و رقابت های ناسالم و ... می چرخی.  
3ـ برای رازگشایی برخی پیچ و تاب های شکوائیۀ زیر به همین اشاره بسنده می کنم.  

اگرچه عطر هنر می تراود از نفسم  
زبان عذب، چو طوطی فکنده در قفسم  

دریغ باغ، که طوطی در آن بود دل تنگ  
دریغ من که به حسرت فرورود نفسم  

مرا نصیب، ازین باغ "برگ سبزی" نیست  
که دوست گفته: همین بال سبز خویش بَسَم  

چه بال و پر؟ که به هر اوج می کنم پرواز  
به هیچ نقطه به جز گوشه ی قفس نرسم  

ز لطف یار و ز شیرینی زبان چه ثمر؟  
زبان من شده زندان و یار من عسسم  

بر این بساط عجب، چشم باغبان روشن!  
میان باغم و ... دلخون ز دست خار و خسم  

                                            ***  

به لطف منّان، نانم ز دسترنج خود است  
هزار شکر، به سر نیست منّتی ز کسَم  

نه ناکسم که هواخواه ناکسان باشم  
نه کرکسم که سوی لاشه ای کشد هوسم  

به پسته ای اَگَرَم دست دوست ننوازد  
ز غیر دوست طمع نیست نیمه ای عدسم  

"من از دیار حبیبم نه از بلاد رقیب" *
هوای دیر ندارم به ربّ کعبه قسم!  

نه موج دجله رباید دلم، نه لجّۀ نیل  
من از کرانۀ کارون و عرصۀ اَرَسم  

طلای نابم و یک عمر، آزمون شده ام  
زمانه، گو به ترازو نهد، کنار مِسم  

گواه دعوی من عالم الخفیات است  
پناه نیز، همان لطف کردگار بسم  

لطافت سخنم را اگر پسندیدی  
صبا! به دوست رسان محرمانه ملتمسم  


&ast; نیم بیت از حافظ است.

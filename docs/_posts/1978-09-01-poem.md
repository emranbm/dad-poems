---
title: ای خشم بی هراس ...
---
با شوک حاصل از کشتار روز جمعۀ 17 شهریور 57، موج تظاهرات روز افزون پایتخت یکباره فروکش کرد. آرامش نسبی و اختناق آمیز هفته های پس از آن، خاطرات سرکوب قیام 15 خرداد و کودتای 28 مرداد را تداعی می کرد. احساس نگرانی از احتمال سرکوب نهایی قیام، در سرودۀ زیر بازتاب یافته است.

اینک هراس، راه گلو بسته بر نفس  
ای خشمِ بی هراس! به فریاد ما برس!  

هان ای عقابهای غیور فلک نورد،  
در دام عنکبوت نیفتید چون مگس!  

تا کی چو مرغکان زبان بسته ی زبون  
کوبیم سر به سقف و به دیوار این قفس  

تا کی در انتظار سحر ناله سر کنیم؟  
در این شب سیاه، که دزد است خود، عسس  

ضحاک را نموده به تاریخ، رو سفید  
این دیوِ مار پرورِ خونخوارِ بوالهوس  

هرسو هزار کاوه ی کین خواه در خروش:  
کای پاسدار مرگ و زبونی! بس است، بس!  

عصیان خلق، رود خروشانِ موج زن  
طاغوت و تاج، در کف امواج، همچو خس  

تا شد ز پیش، خونِ شهیدان طلایه دار  
دریافتم سپاه ظفر می رسد ز پس  

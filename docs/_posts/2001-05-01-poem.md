---
title: حکیم توس
---
سه بیت نخست چکامۀ زیر، ترجمه ای آزاد است از این بیت عربی:
و مِن عجبی أن الصوارِمَ و القِنا     تحیض بِأیدی القومِ وَ هیَ ذ ُکورُ
( شگفت آیدم که تیغ های برنده و نیزه های تیز، با آن که نرند، در دست این گروه حیض می شوند!)
رفیقی صاحب ذوق سال ها پیش، این تعبیر سخیف را در بیت حماسی فوق نکوهش کرده بود. و من بعدها که در شاهنامه غور می کردم، شعور ناخودآگاهم فعال شد و به مقایسه پرداخت. و از آن مخاض طولانی این قطعه زاده شد.

« شگفتا ز تیغ یل تیغ زن!  
که در جنگ هم ماده و هم نر است:  

سر سرکشان گرچه گیرد چو گوی  
ـ وز این رو، به مردی، ز مردان سر است ـ  

ولیکن... چو دوشیزه ی بی نماز  
مدامش، همی دامن از خون تر است »  
***  
از این دست مضمون چو در پارسی  
به نظم اندر آرند شرم آور است  

من این نکته عمدا کشیدم به نظم  
کزان، خود مرا غایتی در سر است:  

جز ایرانیان، داستان نبرد  
کسی گر سراید همه زین در است  

ز هر خشک مغز و ز هر خشک بوم  
که را خود امید گل احمر است؟  

حکیمانه گفتن، ادب داشتن  
نه هر مغز بی مایه را درخور است  

به شهنامه برخوان حدیث نبرد  
که بینی یلی با خرد همسر است  

در او زین سخن های بی مایه نیست  
همه گفته ها نغز و جان پرور است  

ز فردوسی آموخت باید سخن  
که در نای او نغمه ای دیگر است  

مِهین ناخدایی که شهنامه اش  
یکی موج زن بحر پهناور است  

در این بحر مر کشتی نظم را  
خرد بادبان و ادب لنگر است  

زبانی بباید چو استاد توس  
که سوزان تر از شعله ی آذر است  

به برّائی تیغ، با لطف آب  
به کوبندگی، نعره ی تندر است  

به صولت، چنان غرش شرزه شیر  
به شیوایی، آهنگ رامشگر است  

چو راند قلم را به میدان کین  
نه شاعر، که خود مرد جنگاور ست  

عقابی است اوجی که چون پرکشد  
همه بحر و برّش به زیر پر است  

چنان می سراید ز مردانگی  
که پیداست کو شیعه ی حیدر است  

و یا می نماید که او را تبار  
ز بیخی است، کش مَرد، بار و بر است  

ز جنگی خروسان، به سر تاج سرخ،  
ورا بر تبرزین و خون رهبر است  

از اینسان هنر باشد او را مراد  
چو گوید هنر برتر از گوهر است  

چراغی است اندیشه ی روشنش  
که بر جان هشیار، روشنگر است  

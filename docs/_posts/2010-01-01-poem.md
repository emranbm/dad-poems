---
title: تصویر پدر در آینه
---
تنگ غروب، با لباس و کلاه زمستانی آمادۀ بیرون زدن از خانه بودم. در برابر آینه، انگاری در یک لحظه پدر را به جای خود دیدم. همو بود. با همان موی سپید و چهرۀ شکسته. و به یاد آوردم که وقتی در زمستان 37 برای همیشه رفت، او شصت و یک سال از عمر را گذرانده بود، و من تازه پا به ده سالگی گذاشته بودم. تصور حضورش پس از این همه سال که من خود به همان سالخوردگی رسیده ام، چنان مؤثر بود که منقلبم کرد و بغضم را ترکاند.

با چهرۀ من بین گذر عمر چه کرده است!  
امروز در این آینه دیدم پدرم را  

لرزید دلم لحظه ای از برق نگاهش،  
حسّی چو عطش تافت زداغی جگرم را  

من نیستم، این اوست که در آینه پیدا است  
می کاود از آن سوی، نگاهِ پکرم را  

من این سوی آیینه همان کودک خـُردم  
ـ منکر شده از شصت زمستان گذرم را ـ  

کاش از دل این آینه هم دست برآرد،  
تا شانه به سرپنجه کند موی سرم را  

هم دست کشد بر سر و رویم به نوازش،  
هم خشک کند گونۀ از اشک ترم را  

هم با غضب آلوده نگاهی پی تأدیب،  
یاد آورَدم شوخی عهد صغرم را ...  

او داد مرا همت پرواز از آغاز  
بر اوج گر امروز کشم بال و پرم را  

بر سینه مدال شرفم تربیت او است  
بر صدر نشانند به هر جا هنرم را  

دانم که مرا گوهری ار هست، هم از او است  
هرگه که ستایند به نیکی گهرم را  

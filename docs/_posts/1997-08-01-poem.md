---
title: نام پیامبران
---

خوانده ای از نص کتاب مبین؟  
" و اِنَّ لوطاً لَمِن المرسلین؟ " *

لوط بود در صف پیغمبران  
چون همه، معصوم و شریف و امین  

گِرد جهان گَرد و بر ابنای خلق  
نام رسولان خدا را ببین... :  

این یک، یوسف بود آن یک خلیل  
وآن دگری، عیسیِ گردون نشین  

هیچ نپرسی که چرا نام لوط،  
کس ننهد بر پسری در زمین؟  

زانکه به نامش همه جا توأم است  
سیره ی آن قوم پلید و لعین  

نام تو را – با همه رخشندگی -  
تیره کند سیره ی زشت قرین  

ای که تو را دین و خرد رهنماست!  
با بد و بدنام مشو هم نشین  


&ast; آیۀ 133ـ صافّات.
